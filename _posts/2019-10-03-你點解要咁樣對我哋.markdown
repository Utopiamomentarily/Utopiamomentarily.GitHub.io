---
layout:     post
title:      "「你點解要咁樣對我地」"
subtitle:   ""
date:       2019-10-03
author:     "akia"
header-img: "img/post-bg.jpg"
tags:
    - 感覺|Feelings
---

本身都覺得自己接近「畢業」，就咁漸漸淺淡都好，嗰晚淨係企喺一個普通朋友角度唔該人哋轉達一下關於健康方面嘅一啲關心，點知芳婷無端端復我“He is not...sigh...”，我成個人突然「嗡」一下，又充滿同情決定再多留一陣了。  
誒，少女。

點會唔知呢？但係知係咪代表就可以接受呢？我未唸過咁多。幾個月過去，我意識到承受唔住嗰種煎熬，最終都選擇咗逃避，做人自私啲自己比較舒服，至於係咪好肉酸，都理唔到咁多。畢竟我本人邊緣到不能更邊緣，點樣react不過係做道德戲俾自己睇。  
睇佢情緒爆發，不間斷咁復cm，鬧佢自己，點會唔明？幾個禮拜前，我受住差唔多嘅煎熬。喺呢個光譜最混亂嘅中央，我們早就被夾到唞唔到氣。（就快死

最好笑係有人質問佢「你點解要咁樣對我哋」。而我又發現，原來佢發嗰條post（或者加埋之前一啲細碎嘢），真係有好多fans有深重hurt feeling嘅。佢只不過普通市民一個啫，幾時上咗神壇，搞到大家期望嚴重落空？
但我又可以理解到。理性思考空間早就冇咗。日日有人流血，有人下落不明，呢個時候仲要扮歲月靜好，唔俾人d先出奇。  
但你哋，都知係「扮」喇，仲一定要迫佢承認「其實我哋淨係想聽你講你係被迫」。前車之鑑見得多，佢自己也好，其他artistes也好，之前也好，而家也好，例子都唔少。有幾艱難其實也心知肚明，點解仲要嬲到喊。都證明仲係帶住信任嘅。唔想呢啲小小精神寄託都崩塌埋啫。  

**漸漸發現，喜歡很脆弱，而恨意歷久彌堅。當兩種感情拉鋸，就算完全抽離出來做一個旁觀者，也總會覺得自己是一個幫兇。**

當你鍾意一個人，唔認識都好，你都總會希望佢同你唸法永遠一個樣。當呢種概念轉換到對鍾意嗰個artiste嘅情感投射，無形中就套咗副枷鎖喺佢身上。ckh最慘係有班fans以為自己好錫佢，實際上就快迫死佢。我都信唔係錢嘅原因，啲人話唔通其他人冇屋企人咩，但佢background關係...誒都係唔好唸咁多。

比起同情，可能更多係感同身受。佢係好慘，但大把人慘過佢。啲新聞日日都教人食唔落飯。所以佢嗰種自責同埋無力感仲有guilty feeling，我亦都有。2017件事鬧成咁我都未為佢講過一句說話，前幾日卻有勸人哋口下留情：「各人有各人難處，個人選擇啫，唔好太掛心。」某程度上，我亦都係為自己開解。「咁我都有自由失望同嬲嘅！」我又覺得啱喎。It is too hard to be a 人類。**我們無法活在純理性的世界，亦都無法阻止被情感支配的時刻。**

講開又講，我好欣賞ckh一點，佢情緒起伏完之後，又可以好平和咁俾到大家少少能量。佢話「不知者無罪」，要「觀察」同「思考」背面嘅嘢，亦都從頭至尾未推卸過責任：「幾廿歲人又唔係搭車迫地鐵，有咩迫唔迫」。復呢啲cm，到最尾都係兩面唔討好，（btw好多人話佢「攬炒」lol），信嘅人自然信，d嘅人繼續d，處境甚至更艱難。但佢點解要咁做呢，唔需要太多原因。已經有太多嘢埋係心度，一個普通人，係需要有情感出口嘅。「其餘說不清道不明的，無謂再講。」又可以點呢。

好無聊咁去search班巴打點樣鬧佢（唸住有咩新奇idea開心一下），結果十條有八條不彈反讚，*「其他就唔知，不過佢唱歌真係好好聽」「唔好為反而反，佢為人係一回事，佢唱歌如果都唔算好聽...」*   
更深處無需追究，也無法探究。已經好疲勞，精神生活不可以再缺一角。所以呢個「圈子」（其實也未算入過），我亦都一路彈進彈出，不知是近墨者黑定係臭味相投。

有良心先會心痛。啲人逼佢把話講明，其實佢已經講到好明（好危險），不過同樣嘅話，人人睇落亦有唔同理解，都係冇辦法嘅。

佢話佢個腦都寫係14年本場刊度，摘錄幾句：  
>「...通過創作去感染，教化他人，造福社會；要具有良知和道德，並從自己開始，為周遭的世界帶來改變，就像我們的前輩那樣。當然，這是一個全新的起點，也許困難重重，但我不會怕。」 

五年來，佢有冇變到，我唔做評價。呢段文字亦過分理想化，困難遠比想象中大得多。點樣先「不會怕」？我唸應該要「全無牽掛」先得。而佢？我唔知。

公共假日嘅無聊思考，是但9up下，心情好舒暢。
 
Anyway，「大家都要多保重，照顧好自己」。

（若果非要加埋我個人感情）（就再講多句）  **張敬軒真係好抵錫。**

